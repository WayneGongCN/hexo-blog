<!DOCTYPE html><html lang="en"><title>图片测试 - OS</title><meta charset="utf-8"><meta name="description"content="图片测试"><meta name="keywords"><meta name="subtitle"content="Code &amp; Life"><meta name="author"content="zowiegong"><meta name="language"content="zh-CN"><meta name="timezone"content="Asia/Shanghai"><meta name="viewport"content="width=device-width,initial-scale=1"><link href="/manifest.json"rel="manifest"><link href="/atom.xml"rel="alternate"type="application/atom+xml"><link href="/images/favicon.ico"rel="shortcut icon"type="image/x-icon"><link href="/css/style.css"rel="stylesheet"><link href="/css/post.css"rel="stylesheet"><meta name="generator"content="Hexo 4.2.0"><header id="header-container"><h1 id="blog-title"><a href="/">OS</a></h1><nav><ul class="menu-list"><li class="menu-list-item"><a href="/categories"class="menu-name">categories</a><li class="menu-list-item"><a href="/tags"class="menu-name">tags</a><li class="menu-list-item"><a href="/about"class="menu-name">about</a></ul></nav></header><article class="main"><h1 id="post-title">图片测试</h1><div class="post-info"><time class="post-date">2019-07-09</time></div><section class="markdown-body"><h2><a href="#%E6%BB%95%E7%8E%8B%E9%98%81%E5%BA%8F"class="anchor"aria-hidden="true"id="user-content-滕王阁序"><span aria-hidden="true"class="octicon octicon-link"></span></a>滕王阁序</h2><p>豫章故郡，洪都新府。星分翼轸，地接衡庐。襟三江而带五湖，控蛮荆而引瓯越。物华天宝，龙光射牛斗之墟；人杰地灵，徐孺下陈蕃之榻。雄州雾列，俊采星驰。台隍枕夷夏之交，宾主尽东南之美。都督阎公之雅望，棨戟遥临；宇文新州之懿范，襜帷暂驻。十旬休假，胜友如云；千里逢迎，高朋满座。腾蛟起凤，孟学士之词宗；紫电青霜，王将军之武库。家君作宰，路出名区；童子何知，躬逢胜饯。<p>时维九月，序属三秋。潦水尽而寒潭清，烟光凝而暮山紫。俨骖騑于上路，访风景于崇阿；临帝子之长洲，得天人之旧馆。层峦耸翠，上出重霄；飞阁流丹，下临无地。鹤汀凫渚，穷岛屿之萦回；桂殿兰宫，即冈峦之体势。<p>披绣闼，俯雕甍，山原旷其盈视，川泽纡其骇瞩。闾阎扑地，钟鸣鼎食之家；舸舰弥津，青雀黄龙之舳。云销雨霁，彩彻区明。落霞与孤鹜齐飞，秋水共长天一色。渔舟唱晚，响穷彭蠡之滨；雁阵惊寒，声断衡阳之浦。<p>遥襟甫畅，逸兴遄飞。爽籁发而清风生，纤歌凝而白云遏。睢园绿竹，气凌彭泽之樽；邺水朱华，光照临川之笔。四美具，二难并。穷睇眄于中天，极娱游于暇日。天高地迥，觉宇宙之无穷；兴尽悲来，识盈虚之有数。望长安于日下，目吴会于云间。地势极而南溟深，天柱高而北辰远。关山难越，谁悲失路之人？萍水相逢，尽是他乡之客。怀帝阍而不见，奉宣室以何年？<p>嗟乎！时运不齐，命途多舛。冯唐易老，李广难封。屈贾谊于长沙，非无圣主；窜梁鸿于海曲，岂乏明时？所赖君子见机，达人知命。老当益壮，宁移白首之心？穷且益坚，不坠青云之志。酌贪泉而觉爽，处涸辙以犹欢。北海虽赊，扶摇可接；东隅已逝，桑榆非晚。孟尝高洁，空余报国之情；阮籍猖狂，岂效穷途之哭！<p>勃，三尺微命，一介书生。无路请缨，等终军之弱冠；有怀投笔，慕宗悫之长风。舍簪笏于百龄，奉晨昏于万里。非谢家之宝树，接孟氏之芳邻。他日趋庭，叨陪鲤对；今兹捧袂，喜托龙门。杨意不逢，抚凌云而自惜；钟期既遇，奏流水以何惭？<p>呜乎！胜地不常，盛筵难再；兰亭已矣，梓泽丘墟。临别赠言，幸承恩于伟饯；登高作赋，是所望于群公。敢竭鄙怀，恭疏短引；一言均赋，四韵俱成。请洒潘江，各倾陆海云尔。<h2><a href="#small-image"class="anchor"aria-hidden="true"id="user-content-small-image"><span aria-hidden="true"class="octicon octicon-link"></span></a>Small image</h2><p><a href="/images/image_test/20190710190729.png"target="_blank"rel="noopener noreferrer"><img alt="Small image"src="/images/image_test/20190710190729.png"style="max-width:100%;"></a><h2><a href="#%E5%85%B0%E4%BA%AD%E9%9B%86%E5%BA%8F"class="anchor"aria-hidden="true"id="user-content-兰亭集序"><span aria-hidden="true"class="octicon octicon-link"></span></a>兰亭集序</h2><p>永和九年，岁在癸丑，暮春之初，会于会稽山阴之兰亭，修稧（禊）事也。群贤毕至，少长咸集。此地有崇山峻领（岭），茂林修竹；又有清流激湍，映带左右，引以为流觞曲水，列坐其次。虽无丝竹管弦之盛，一觞一咏，亦足以畅叙幽情。<p>是日也，天朗气清，惠风和畅。仰观宇宙之大，俯察品类之盛。所以游目骋怀，足以极视听之娱，信可乐也。<p>夫人之相与，俯仰一世，或取诸怀抱，悟言一室之内；或因寄所托，放浪形骸之外。虽趣（取/趋）舍万殊，静躁不同，当其欣于所遇，暂得于己，怏然自足，不知老之将至；及其所之既倦，情随事迁，感慨系之矣。向之所欣，俯仰之间，已为陈迹，犹不能不以之兴怀；况修短随化，终期于尽。古人云：“死生亦大矣。”岂不痛哉！<p>每揽（览）昔人兴感之由，若合一契，未尝不临文嗟悼，不能喻之于怀。固知一死生为虚诞，齐彭殇为妄作。后之视今，亦由（犹）今之视昔，悲夫！故列叙时人，录其所述，虽世殊事异，所以兴怀，其致一也。后之揽（览）者，亦将有感于斯文。<h2><a href="#big-image"class="anchor"aria-hidden="true"id="user-content-big-image"><span aria-hidden="true"class="octicon octicon-link"></span></a>Big image</h2><p><a href="/images/image_test/20190710190722.png"target="_blank"rel="noopener noreferrer"><img alt="Big image"src="/images/image_test/20190710190722.png"style="max-width:100%;"></a><h2><a href="#%E5%89%8D%E5%87%BA%E5%B8%88%E8%A1%A8"class="anchor"aria-hidden="true"id="user-content-前出师表"><span aria-hidden="true"class="octicon octicon-link"></span></a>前出师表</h2><p>臣亮言：先帝创业未半，而中道崩殂，今天下三分，益州疲弊，此诚危急存亡之秋也。然侍卫之臣，不懈于内，忠志之士，忘身于外者，盖追先帝之殊遇，欲报之于陛下也。诚宜开张圣听，以光先帝遗德，恢弘志士之气，不宜妄自菲薄，引喻失义，以塞忠谏之路也。<p>宫中府中，俱为一体，陟罚臧否，不宜异同。若有作奸犯科及为忠善者，宜付有司，论其刑赏，以昭陛下平明之理，不宜偏私，使内外异法也。<p>侍中、侍郎郭攸之、费祎、董允等，此皆良实，志虑忠纯，是以先帝简拔以遗陛下。愚以为宫中之事，事无大小，悉以咨之，然后施行，必能裨补阙漏，有所广益。<p>将军向宠，性行淑均，晓畅军事，试用于昔日，先帝称之曰“能”，是以众议举宠为督。愚以为营中之事，事无大小，悉以咨之，必能使行阵和睦，优劣得所也。<p>亲贤臣，远小人，此先汉所以兴隆也；亲小人，远贤臣，此后汉所以倾颓也。先帝在时，每与臣论此事，未尝不叹息痛恨于桓、灵也。侍中、尚书、长史、参军，此悉贞亮死节之臣也，愿陛下亲之信之，则汉室之隆，可计日而待也。<p>臣本布衣，躬耕于南阳，苟全性命于乱世，不求闻达于诸侯。先帝不以臣卑鄙，猥自枉屈，三顾臣于草庐之中，咨臣以当世之事，由是感激，遂许先帝以驱驰。后值倾覆，受任于败军之际，奉命于危难之间，尔来二十有一年矣。<p>先帝知臣谨慎，故临崩寄臣以大事也。受命以来，夙夜忧叹，恐托付不效，以伤先帝之明，故五月渡泸，深入不毛。今南方已定，兵甲已足，当奖率三军，北定中原，庶竭驽钝，攘除奸凶，兴复汉室，还于旧都。此臣所以报先帝，而忠陛下之职分也。至于斟酌损益，进尽忠言，则攸之、祎、允之任也。<p>愿陛下托臣以讨贼兴复之效；不效，则治臣之罪，以告先帝之灵。若无兴德之言，则责攸之、祎、允等之慢，以彰其咎。陛下亦宜自谋[2]，以咨诹善道，察纳雅言。深追先帝遗诏，臣不胜受恩感激。<p>今当远离，临表涕泣，不知所云。<h2><a href="#small-image-1"class="anchor"aria-hidden="true"id="user-content-small-image-1"><span aria-hidden="true"class="octicon octicon-link"></span></a>small image</h2><p><a href="/images/image_test/20190710191028.png"target="_blank"rel="noopener noreferrer"><img alt="small image"src="/images/image_test/20190710191028.png"style="max-width:100%;"></a></section></article><footer class="footer-container"><section>Copyright &copy; 2020&nbsp;<a href="mailto:zowiegong@gmail.com">zowiegong</a>&nbsp;Powered by&nbsp;<a href="https://github.com/hexojs/hexo"target="_blank"rel="noopener noreferrer">Hexo</a>&nbsp;Theme by&nbsp;<a href="https://github.com/zowiegong/hexo-theme-os"target="_blank"rel="noopener noreferrer">OS.</a><br><a href="https://github.com/zowiegong/hexo-blog/edit/master/source/_posts/Image test.md"target="_blank">Edit source file</a></section></footer><div class="hover-pointer"id="scroll-to-top-container"><svg class="hover-fill"height="3rem "id="scroll-to-top-btn"version="1.1"viewBox="0 0 1024 1024"width="3rem"><path d="M825.568 555.328l-287.392-289.28C531.808 259.648 523.488 256.576 515.2 256.64 514.08 256.544 513.12 256 512 256c-4.672 0-9.024 1.088-13.024 2.88-4.032 1.536-7.872 3.872-11.136 7.136l-259.328 258.88c-12.512 12.48-12.544 32.736-0.032 45.248 6.24 6.272 14.432 9.408 22.656 9.408 8.192 0 16.352-3.136 22.624-9.344L480 364.288 480 928c0 17.696 14.336 32 32 32s32-14.304 32-32L544 362.72l236.192 237.728c6.24 6.272 14.496 9.44 22.688 9.44s16.32-3.104 22.56-9.312C838.016 588.128 838.048 567.84 825.568 555.328z"p-id="1100"></path><path d="M864 192 160 192C142.336 192 128 177.664 128 160s14.336-32 32-32l704 0c17.696 0 32 14.336 32 32S881.696 192 864 192z"p-id="1101"></path></svg></div><script>let pluginsConfig = JSON.parse('{"googleAnalytics":"UA-121105508-1","scrollToTop":true,"scrollSmooth":false,"comments":{"enable":true,"repo":"zowiegong/hexo-blog"}}')</script><script>pluginsConfig.comments.enable = true</script><script src="/js/script.js"></script>